Co się stanie, jeśli pies wypije piwo?
Piwo to alkohol, niskoprocentowy, ale jednak alkohol. Objawy spożycia alkoholu u zwierząt występują po 30-60 minutach. Czy będzie to wcześniej, czy później, zależy to od tego, ile pies wcześniej zjadł, czyli jak wypełniony jest jego żołądek, ile piwa wypił, a także od tego, czy to zwierzak duży, czy mały i ile ma lat.
Wskutek wypicia przez czworonoga piwa mogą wystąpić wymioty zawartością żołądka lub samymi kwasami żołądkowymi (czasem występuje krew w wymiocinach, jeśli etanol zniszczył błonę śluzową żołądka), biegunka, ból okolicy brzucha, odwodnienie, spadek poziomu cukru we krwi, dyszenie, chwiejny chód, nadpobudliwość. Duża ilość wypitego piwa, a więc dostarczenie dużej ilości etanolu mogą spowodować nawet zaburzenia rytmu serca, śpiączkę i śmierć.

Jakie szkody w organizmie psa może spowodować alkohol zawarty w piwie?
Wątroba – jest mniejsza niż u człowieka i ma mniejszą możliwość przetworzenia alkoholu. Podobnie jak u nas, tak i u psów zniszczenie wątroby przez alkohol jest nieodwracalne i może prowadzić do śmierci zwierzaka.

Odwodnienie – piwo powoduje, że organizm zwierzaka zostaje odwodniony, a przy tym pozbawiony elektrolitów niezbędnych dla zachowania zdrowia.

Układ nerwowy – po dostarczeniu organizmowi alkoholu układ ten spowalnia pracę. Może się to objawić niesprawnym poruszaniem się, ale także spowodować spowolnienie pracy serca i doprowadzić do śpiączki.
